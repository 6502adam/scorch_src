# Podstawowa instrukcja:

Grać można przy użyciu klawiatury (wszystkie funkcjonalności) lub joysticka (wszystkie funkcjonalności niezbędne w rozgrywce).

## 1. Wybór opcji gry.
Na pierwszym ekranie możemy skonfigurować opcje rozgrywwki:
* ilość graczy (2 - 6) obejmuje tak ludzi jak graczy sterowanych przez komputer
* początkową ilość gotówki każdego z graczy (8k to wybrana przez nas wartość optymalna, jecz przy krótkich rozgrywkach warto wybrać większą wartość)
* grawitacja
* maksymalna siła wiatru (wiatr jest losowany na początku każdej z rund, tu możemy wybrać jak silny może być)
* liczba rozgrywanych rund
* szybkość lotu pocisków (nie ma wpływu na tor lotu - zmienia jedynie widoczną prędkość rysowania - nie zmienia nic w samej rozgrywce)
* częstotliwość samobójstw :) - jeśli przez ileś tur gra nie odnotowała trafień (czołgi ciągle strzelają niecelnie) jeden z takich pudłujących czołgów popełnia samobójstwo - tu określamy jak długo mogą “strzelać w próżnię” :) - jeśli grają tylko ludzie optymalne ustawienie to “norm”, w przypadku graczy sterowanych przez komputer… wedle uznania.
* wysokość (i pofałdowanie) gór od prawie płaskich (NL - Królestwo Niderlandów), do strzelistych i wysokich (NP - Federalna Demokratyczna Republika Nepalu)
* sposób działania ścian (krawędzi ekranu):
	* none - pociski, które wyleciały poza ekran nie wracają
	* wrap - ekran "zawija się" i pociski, które wyleciały w prawo pojawiają się z lewej strony (i odwrotnie)
	* bump - prawa i lewa ściana odbijają pociski, które chcą przez nie przelecieć
	* boxy - tak jak bump, tyle że "sufit" także odbija pociski
	* rand - na początku każdej rundy losowany jest jeden z 4 powyższych sposobów działania ścian
	
	W trakcie rozgrywki aktualny sposób działania ścian reprezentowany jest przez kolor ramki ekranu: none - czarny, wrap - fioletowy, bump - niebieski, boxy - zielony.

Wybór opcji klawiszami kursora lub joystickiem.

Klawisz [RETURN] lub przycisk Joysticka przechodzi do następnego ekranu.

## 2. Wprowadzanie nazwy graczy i wybór poziomu graczy sterowanych przez komputer
Drugi ekran powtarza się dla każdego z graczy można na nim klawiszami kursora lub joysticjiem wybrać czy danym czołgiem będzie kierował człowiek (opcja HUMAN) czy też kompute (pozostałe opcje). Jednocześnie z klawiatury można wprowadzić nazwę wybranego gracza.
Po naciśnięciu klawisza [RETURN] lub krótkim naciśnięciu przycisku Joysticka ekran przechodzi na następnego gracza aż zostaną wybrane poziomy trudności dla każdego z nich.
Nazwę gracza można wprowadzać także przy pomocy joysticka. Po wciśnięciu i przytrzymaniu przycisku ponad 1s. za pomocą ruchów góra/dół można zmienić wprowadzaną literę, a lewo/prawo jej pozycję w nazwie. Puszczenie przycisku kończy wprowadzanie nazwy i wraca do wyboru poziomu.

Jeśli nazwa nie zostanie wpisana, to zostanie uzupełniona nazwą domyślną.

## 3. Ekran zakupów (przed każdą rundą)

Na tym ekranie można dokonywać zakupów broni ofensywnych i defensywnych. Widoczne są tylko te bronie na które gracza stać wraz z informacją o cenie i ilości jednostek danej broni, którą za ten cenę otrzymamy. Informacje na ekranie nie wymagają chyba więcej opisu. Po listach poruszamy się klawiszami kursora (góra i dół) lub joystickiem, klawisz [TAB] lub strzałka w lewo czy też ruch joystickiem w lewo zmieniają ekran na bronie defensywne lub ofensywne, klawisz [SPACJA] lub strzałka w prawo a także joystick w prawo realizują zakup wskazanej broni.

Klawisz [RETURN] lub przycisk joysticka przechodzi do ekranu aktywacji broni defensywnych.
Na ekranie tym można aktywować zakupione wcześniej bronie defensywne czy też ofensywne. Obsługiwany jest identycznie jak ekran zakupów, jednak [SPACJA] lub strzałka w prawo a także joystick w prawo realizują aktywacje wskazanej broni. Umożliwia to aktywowanie osłon jeszcze przed rozpoczęciem rundy.

Klawisz [RETURN] lub przycisk joysticka przechodzi do ekranu zakupów następnego gracza.
(oczywiście dla graczy komputerowych ten ekran się nie pojawia)

## 4. Główny ekran gry

W linii statusowej widoczna jest informacja o tym który z graczy aktualnie może oddać strzał oraz zestaw innych informacji:
* nazwa czołgu gracza
* wybrana aktualnie broń ofensywna
* pozostała ilość punktów energii gracza i jeśli ma on aktywną broń defensywną posiadającą swój zasób energii - w nawiasie ten zasób
* ustawiony przez gracza kąt nachylenia lufy i kierunek jej nachylenia
* ustawiona przez gracza siła strzału (maksymalna siła strzału jest ograniczana przez energię gracza - nie może przekroczyć energii * 10 . Oznacza to, że mając małą ilość energii możemy oddać słabsze strzały
* numer aktualnej rundy rozgrywki
* prędkość i kierunek wiatru
* w nawiasie nazwę aktywnej broni defensywnej - jeśli jest jakaś aktywowana przez gracz

Tutaj klawiszologia jest prosta, klawisze kursora lub joystick: lewo/prawo - zmiana kąta nachylenia lufy, góra/dół - zmiana ustawienia siły strzału.
* [SPACJA] lub przycisk joysticka naciśnięte krótko - oddanie strzału
* [TAB] lub [SELECT]- wybór broni ofensywnej (ta opcja nie jest dostępna bezpośrednio joystickiem - trzeba wybrać Inventory)
* Klawisz [I] lub dłuższe przytrzymanie przycisku joysticka - przejście do Inventory (aktywacji broni). Inventory to ekran (a w zasadzie dwa) bliźniaczo podobny do ekranu zakupów. Zasady poruszania się są identyczne z tym, że tu nie kupujemy broni, ale wybieramy jedną z ofensywnych, którą będziemy strzelać lub aktywujemy broń defensywną.
* Klawisz [A] lub [OPTION]- bezpośrednie przejście na ekran Inventory aktywacji broni defensywnych.
* Klawisz [M] - wyłączenie/włączenie muzyki w tle
* Klawisz [S] - wyłączenie/włączenie dźwięków efektów.
* [START] - przyspiesza/pomimja niektóre animacje w grze
* Klawisz [O] - wymuszenie zakończenia gry (Game Over). W podsumowaniu wyników nie jest brana pod uwagę przerwana właśnie runda rozgrywki, a wyłącznie rundy zakończone wcześniej. Odpowiada to wciśnięciu klawisza [ESC] z tą różnicą, że wyświetlane jest podsumowanie oraz creditsy.
* [START] + [OPTION] - natychmiastowe wymuszenie zakończenia gry (Game Over), tak jak [O] ale bez potwierdzenia.
* [ESC] - w czasie całej gry w dowolnym momencie (chyba że akurat gra komputer, wtedy czasem trzeba chwilę poczekać) można nacisnąć klawisz [ESC], który umożliwia przerwanie gry i powrót na początek (oczywiście jest zabezpieczenie przed przypadkowym naciśnięciem).

## 5. Zasady gry

A tutaj zręby opisu działania poszczególnych broni, zasad punktacji itp:

### Najpierw co wiemy o energii czołgów
- Czołgi mają energię (a Ogry warstwy - jak cebula) - na starcie 99 jednostek
- Energii czołgom ubywa na 3 sposoby:
    * jedna jednostka po oddaniu każdego strzału
    * w czasie spadania (jeden piksel w dół 2 jednostki)
    * w chwili trafienia w czołg lub obok niego jakiegoś pocisku - i tu ilość odejmowanej energii zależy od odległości od centrum eksplozji i typu/siły rażenia pocisku.

### Jak działa odejmowanie energii (i zarabianie kasy!)
Po każdej rundzie wyliczana jest ilość zdobytych/straconych pieniędzy robione jest to na podstawie dwóch zmiennych gromadzonych przez każdy z czołgów w trakcie rundy. Te zmienne to:

`gain` - energia "przechwycona" od trafionych czołgów (także jeśli trafimy w samego siebie :) i tu haczyk, jeśli pozostało nam bardzo mało energii opłacalne może być trafienie w siebie mocną bronią!

`lose` - energia stracona w wyniku eksplozji/upadku (i tu ważne liczona jest całkowita utrata energii nawet jeśli czołg ma w chwili trafienia mniej).

Dodatkowo czołg który wygrał rundę ma parametr gain (przechwyconej od trafionych czołgów  energii) zwiększany o pozostałą mu na koniec rundy energię (bo nie zginął i powinien ją mieć - choć bywa też inaczej :) )

Konkretnie:

### Po każdej rundzie:
`money = money + (2 * (gain+energy))`

`money = money - lose`

`if money <0 then money=0`

(na starcie każdej rundy `gain` i `lose` mają wartość 0)

W czasie rundy, jeśli w wyniku strzału oddanego przez czołg inny czołg zostanie trafiony, czołg oddający strzał "dostaje energię" zabraną czołgowi trafionemu.
### czołg oddający strzał:
`gain = gain + EnergyDecrease`
### czołg trafiony:
`lose = lose + EnergyDecrease`

gdzie `EnergyDecrease` to utrata energii w wyniku trafienia.

Oczywiście jednocześnie trafiony czołg traci ilość energii zapisaną w `EnergyDecrease`, z tym że tutaj strata nie może przekroczyć posiadanej energii.

Uwaga! Ekranowa reprezentacja pieniędzy ma na końcu dopisane dodatkowe 0 więc faktyczne mamy 10 razy więcej kasy niż wynika z powyższych obliczeń :)

## Jak działa trafienie.

Każda broń, która skutkuje eksplozją, ma swój promień rażenia (`ExplosionRadius`).

Po eksplozji każdy czołg w jej zasięgu traci energię.

Działa to tak, że obliczana jest odległość trafianego czołgu od centrum eksplozji, zmniejszony o tę odległość ExplosionRadius jest mnożony przez 8 i w wyniku otrzymujemy `EnergyDecrease`.

Czyli w przypadku trafienia centralnie w czołg:
`EnergyDecrease = ExplosionRadius * 8`

a z każdym pikselem dalej od centrum ubywa o 8 jednostek mniej.

Nie wiem czy to zrozumiałe - ja rozumiem :)

Przykładowo, jeśli czołg zostanie trafiony centralnie przy pomocy Baby Missile - odejmowane jest mu 88 jednostek energii (11 * 8), co także oznacza, że przy trafieniu tym pociskiem w odległości 12 pikseli od czołgu - nie traci on energii wcale.

A oto wartości promienia rażenia (ExplosionRadius) dla poszczególnych broni:

| Weapon | `ExplosionRadius` |
| --- | --- |
| Baby Missile | 11 |
| Missile | 17 |
| Baby Nuke | 25 |
| Nuke | 30 |
| LeapFrog| 17 15 13 |
| Funky Bomb | 21 11 (* 5) |
| MIRV | 17 (* 5) |
| Death's Head | 30 (* 5) |
| Napalm | x 40 (ta broń jest inna i nie jest wyznaczana odległość od centrum, po prostu każdy czołg znajdujący się w zasięgu płomieni traci 40 jednostek energii - zmienna ExplosionRadius nie jest używana) |
| Hot Napalm | x 80 (zasada taka jak w Napalm) |
| Baby Roller | 11 |
| Roller | 21 |
| Heavy Roller | 30 |
| Riot Charge | 31 |
| Riot Blast | 0 (tak na prawdę - 61 ale przy tych broniach nie jest brana pod uwagę przy liczeniu ubytku energii tylko szerokości gruntu do opadnięcia) |
| Riot Bomb | 17 |
| Heavy Riot Bomb | 29 |
| Baby Digger | 0 (60 - jak w Riot Blast) |
| Digger | 0 (60 - jak wyżej) |
| Heavy Digger | 0 (60 - jak wyżej) |
| Baby Sandhog | 0 (60 - jak wyżej) |
| Sandhog | 0 (60 - jak wyżej) |
| Heavy Sandhog | 0 (60 - jak wyżej) |
| Dirt Clod | 12 |
| Dirt Ball | 22 |
| Ton of Dirt |  31 |
| Liquid Dirt | 0 (może warto to zmienić?) |
| Dirt Charge | 0 (61 - jak wyżej) |
| Laser | x 100 (ale tu także jest inaczej - równo 100 tylko w przypadku bezpośredniego trafienia, zmienna ExplosionRadius nie jest używana, więc nie ma mnożenia przez 8 - po prostu odejmujemy 100 jednostek energii - czyli czołg zawsze ginie).|

Duże punkty otrzymane przez gracza to ilość czołgów, które zginęły wcześniej niż on. Jeśli któryś z innych czołgów skapitulował wcześniej (Biała Flaga) nie jest doliczany do tych które zginęły i nie daje punktów.
Tylko te punkty decydują o kolejności w podsumowaniu

## 6. A teraz bronie defensywne:
* **White Flag** - powoduje poddanie gracza (może czasem przydać się w sytuacji beznadziejnej). Zaletą jest to, że poddając się nie dajemy dużego punktu przeciwnikom i nie powodujemy, że któryś zyska na tym, że nas zgładzi, ograniczamy też stratę swojej energii czyli także kasy. I tu także ważna uwaga - to jedyna broń defensywna, którą można deaktywować. Wystarczy ponownie wejść do inventory i jeszcze raz wybrać jej aktywację.
* **Battery** - w momencie aktywacji doładowuje energię czołgu do pełna (99 jednostek) i jednocześnie jest to jedyna broń defensywna, która nie deaktywuje innych broni defensywnych w przypadku jej użycia.
* **Hovercraft** - broń umożliwiająca przemieszczanie się czołgu. Posiada własny zasób paliwa a dodatkowo może być aktywowana wielokrotnie w czasie tej samej tury, a po jej użyciu możemy w tej samej turze aktywować inną broń defensywną i oddać strzał. Po jej użyciu czołg uniesie się ponad góry i za pomocą klawiszy kursora lub joysticka: lewo/prawo możemy przemieścić czołg na nową pozycję a [SPACJA] lub przycisk joysticka powodują wylądowanie czołgu w nowym miejscu. Latać można do chwili skończenia się "paliwa" (prezentowanego na pasku statusu tak jak energia broni defensywnej), jeśli paliwo się skończy czołg opadnie samodzielnie. Nie da się lądować na innych czołgach.
* **Parachute** - nie chroni przed ubytkiem energii z powodu sąsiedniej eksplozji, powoduje że nie ubywa energii w czasie JEDNEGO spadania. Po takim upadku deaktywuje się i trzeba aktywować nowy spadochron.
* **Strong Parachute** - spadochron z własną energią (na starcie 99 jednostek), działa tak samo jak Parachute (nie chroni przed eksplozjami) ma za to swój własny zasób energii przy spadaniu w pierwszej kolejności zmniejszana jest energia tego spadochronu (1 jednostka na jeden pixel opadania - inaczej niż czołg!) i jeśli dojdzie ona do 0 to spadochron deaktywuje się i dalej zmniejszana jest energia czołgu (tutaj już standardowo - 2 jednoski na jeden pikxel).
* **Shield** - najprostsza osłona działa dokładnie przeciwnie niż Parachute, nie chroni przed ubytkiem energii w czasie spadania, chroni za to przed ubytkiem energii spowodowanym JEDNĄ sąsiednią eksplozją. Chroni jednorazowo, bez znaczenia jak silna jest eksplozja (czy jest to tylko "draśnięcie", czy też bezpośrednie trafienie atomówką) i od razu po niej deaktywuje się.
* **Heavy Shield** - osłona z własną energią (na starcie 99 jednostek), działa tak samo jak Shield (nie chroni przed upadkiem) z tym wyjątkiem, że ma własny zasób energii. Przy eksplozji w pierwszej kolejności zmniejszana jest energia tej osłony i jeśli dojdzie ona do 0 to osłona deaktywuje się i dalej zmniejszana jest energia czołgu. W związku z takim działaniem, czołg z tym typem osłony można "zabić" podkopując go, bo spadanie zmniejsza energię czołgu a nie osłony.
* **Force Shield** - najmocniejsza osłona - działa tak jak Heavy Shield tyle że połączona z Parachute. Co ważne w jej przypadku upadek nie zabiera energii osłonie ani czołgowi. Zabierają ją tylko trafienia.
* **Bouncy Castle** - broń agresywna :) . Działa następująco. W przypadku bezpośredniego trafienia w czołg (i osłonę) powoduje "odbicie" pocisku w przeciwnym kierunku z tą samą siłą z jaką był wystrzelony. W przypadku braku wiatru i różnicy poziomów broń trafia wtedy w czołg, który ją wystrzelił. Po takim odbiciu deaktywuje się. W związku z tym, że broń ta reaguje w ten sposób tylko na precyzyjne trafienia, jest także osłoną odpowiadającą działaniu Heavy Shield i ma na starcie 99 jednostek (prawdopodobnie trzeba będzie przemyśleć tę wartość i dać tu mniejszą).
* **Mag Deflector** - druga broń agresywna :) . W przypadku bezpośredniego trafienia w czołg (i osłonę) powoduje przesunięcie punktu trafienia losowo w lewo lub prawą stronę chronionego czołgu, ale niezbyt daleko, więc można dostać "odłamkiem" przy silniejszej broni. Tak jak w przypadku Bouncy Castle jest także osłoną odpowiadającą działaniu Heavy Shield i ma na starcie 99 jednostek (prawdopodobnie i tutaj trzeba będzie przemyśleć tę wartość i dać mniejszą).
* **Nuclear Winter** - nic nie dodaje, nic nie zabiera :) - w zasadzie to broń nie tyle defensywna co obosieczna. Zasypuje teren opadem "radioaktywnym", który jest zwyczajną glebą. Jeśli nie mamy pod ręką żadnej broni odkopującej teren i do tego osłony (najlepiej jednorazowej), to po takim "opadzie" będzie trzeba strzelić do siebie - bo będąc pod ziemią inaczej się nie da. Ewentualnie pozostaje zawsze White Flag.
* **Long Schlong** - broń specjalna :) - kosztuje dużo, nie bardzo w czymkolwiek pomaga (poza ewentualnym odkopaniem się ale tylko przy niewielkim przysypaniu ale fanie się nazywa i wygląda :) - Można ją aktywować niezależnie od innych broni defensywnych i pozostaje aktywna do końca rundy (nie da się jej deaktywować).

W związku z odmiennym działaniem broni **MIRV**, bronie defensywne **Bouncy Castle** i **Mag Deflector** wykorzystują tylko funkcję osłony przy trafieniu tą bronią. Dodatkowo głowice **MIRV** w czasie opadania nie odbijają się i nie przelatują przez ściany boczne!

Żadna z osłon nie chroni przed **Napalm**. **Auto Defense** czy **Mag Deflector** przy bezpośrednim trafieniu odbije je lub przeniesie obok, ale wystarczy trafić bardzo blisko czołgu i nie zadziała jego osłona.

Bronie **White Flag**, **Hovercraft** i **Nuclear Winter** po aktywacji wymagają uruchomienia, jest to realizowanie przez "oddanie strzału" po aktywacji tej broni. Oczywiście strzał bronią ofensywną nie jest wtedy oddawany, a jedynie uruchamiana jest wybrana broń defensywna.

Można mieć aktywną tylko jedną broń defensywną w danej chwili (za wyjątkiem **Long Schlong** oczywiście :) ). Zawsze przed oddaniem strzału możemy zmienić decyzję i aktywować inną broni defensywną czy też dezaktywować **White Flag**.
Oczywiście aktywacja broni w momencie kiedy mamy już aktywowaną jakąś inną powoduje utratę tej poprzedniej (nie ma zwrotów :) ).


## 7. Bronie 'inne' :) :

* **Buy me!** - tej 'broni' nie można używać w rozgrywce. Jej zakup powoduje wylosowanie jesdnej z broni ofensywnych lub (żadziej) defensywnych i dodanie jej do arsenału gracza. Jest to loteria w której można stracić (jeśli wylosuje się broń tańsza niż cena **Buy Me!** ale też zyskać. Jeśli wylosuje się broń dużo droższa możemy otrzymać do dyspozycji broń, na którą nie było nas stać!


## 8. Poziomy trudności przeciwników sterowanych przez komputer:

Gra posiada 8 poziomów trudności przeciwników sterowanych przez komputer. A właściwie 7 różnych i jeden "niespodziankę". Każdy z nich ma swój sposób kupowania broni defensywnych i ofensywnych oraz inną metodę wyboru celu i samego celowania, oraz wyboru broni. Ułożone są one na liście według wzrastających "umiejętności":

* **Moron** - najgłupszy z przeciwników (co nie znaczy że najbezpieczniejszy). Strzela całkowicie przypadkowo używając wyłącznie jednej broni - **Baby Missile**. Nie kupuje nic, nie umie stosować broni defensywnych.

* **Shooter** - Ten przeciwnik nie strzela na oślep. Wybiera sobie jeden kierunek. Na podstawie własnej pozycji - strzela w stronę z której jest więcej przestrzeni zakładając, że to tam są inne czołgi. Ostrzeliwanie zaczyna od wysokiego kąta i strzał po strzale zmienia ten kąt na coraz niższy starając się ostrzelać cały obszar po wybranej stronie. Strzał oddaje zawsze najlepszą posiadaną bronią (najwyższą na liście posiadanych broni - czyli nie koniecznie najlepszą). Nie używa broni defensywnych mimo, że je kupuje! Na początku rundy podejmuje 1 próbę zakupu broni defensywnych (tylko z zakresu **Battery** - **Strong Parachute**) i 4 ofensywnych (z zakresu **Missile** - **Heavy Roller**).

* **Poolshark** - Atakując wyznacza sobie za cel najbliższy czołg, następnie dobiera kąt strzału, a jego siłę stara się dobrać losując ją z wybranego przedziału. Strzał oddaje zawsze najlepszą posiadaną bronią. Używa broni defensywnych. Z prawdopodobieństwem 1:3 aktywuje przed oddaniem strzału najlepszą posiadaną broń defensywną (najwyższą na liście posiadanych broni - czyli nie koniecznie najlepszą). Jeżeli poziom jego energii spadnie poniżej 30 jednostek - używa **Battery** (oczywiście jeśli wcześniej ją kupił), jeżeli energia spadniej poniżej 5 i nie ma **Battery** poddaje się - **White Flag**. Na początku rundy podejmuje 1 próbę zakupu broni defensywnych i 6 ofensywnych.

* **Tosser** - Atakując działa dokładnie tak jak **Poolshark** jednak może posiadać "lepszy" zasób broni dzięki innej taktyce zakupów. Zawsze przed strzałem aktywuje najlepszą posiadaną broń defensywną. i tak jak **Poolshark** stosuje **Battery** i **White Flag**. Na początku rundy ocenia ile ma pieniędzy i w zależności od tego podejmuje (pieniądze/5100) prób zakupu broni defensywnych a następnie jeszcze raz sprawdza ile pieniędzy mu zostało i podejmuje (pieniądze/1250) prób zakupu broni ofensywnych.

* **Chooser** - Obiera sobie za cel najsłabszego przeciwnika (o najmniejszym zasobie energii) i celuje bardzo dokładnie, jednak przed samym strzałem energia strzału modyfikowana jest o parametr szczęścia :) , czyli mimo precyzyjnego wycelowania nie zawsze trafia. Strzał oddaje najlepszą posiadaną bronią chyba że wymagana jest małą energia (cel jest blisko). Wtedy zmienia broń na **Baby Missile** by unikać trafienia samego siebie. Zawsze przed strzałem aktywuje najlepszą posiadaną broń defensywną i tak jak **Poolshark** stosuje **Battery** i **White Flag**. Zakupów dokonuje tak samo jak **Tosser**.

* **Spoiler** - Strzela dokładnie tak jak **Chooser** tyle, że ma więcej szczęścia :) , co oznacza że nawet jeśli nie trafi w wybrany cel, to może być to strzał precyzyjniejszy niż **Chooser**. Broni defensywnych używa dokładnie tak jak **Chooser**. Na początku rundy ocenia ile ma pieniędzy i w zależności od tego podejmuje (pieniądze/5100) prób zakupu broni defensywnych a następnie jeszcze raz sprawdza ile pieniędzy mu zostało i podejmuje (pieniądze/320) prób zakupu broni ofensywnych. Przy zakupie broni defensywnych kupuje tylko bronie silne i precyzyjne - czyli takie, które nie zrobią mu przypadkiem krzywdy.

* **Cyborg** - Obiera sobie za cel najsłabszego przeciwnika (o najmniejszym zasobie energii) lecz preferuje przeciwników sterowanych przez człowieka. Celuje bardzo dokładnie i w zdecydowanej większości przypadków trafia za pierwszym strzałem. Strzał oddaje najlepszą posiadaną bronią chyba że wymagana jest małą energia (cel jest blisko). Wtedy zmienia broń na **Baby Missile** by unikać trafienia samego siebie. Broni defensywnych używa dokładnie tak jak **Chooser**. Zakupy robi dokładnie tak jak **Spoiler**

* **Unknown** - Przed oddaniem każdego strzału losowo wybiera sposób działania od **Poolsharka** do **Cyborga** i stosuje jego taktykę. Taktyka zakupów broni jest jednak zawsze identyczna jak  **Tosser**

Próba zakupu broni (ofensywnej lub defensywnej) wygląda następująco:
Na początku losowana jest jedna z broni (wśród wszystkich możliwych ofensywnych lub defensywnych). Następnie wykonywane jest sprawdzenie czy wylosowana broń jest na liście broni możliwych do zakupu przez czołg. Jeśli nie to w tej próbie żadna broń nie jest kupowana, a jeśli tak, to sprawdzana jest jej cena. Jeśli czołg ma tyle pieniędzy, broń jest kupowana, w przeciwnym wypadku próba kończy się bez dokonania zakupu.

Tabela broni kupowanych przez: **Shooter**, **Poolshark**, **Tosser** i **Chooser**

| bronie ofensywne | bronie defensywne |
| --- | --- |
| Missile | Battery |
| Baby Nuke | Parachute |
| Nuke | Strong Parachute |
| LeapFrog | Mag Deflector |
| Funky Bomb | Shield |
| MIRV | Heavy Shield |
| Death's Head | Force Shield |
| Napalm | Bouncy Castle |
| Hot Napalm | |
| Baby Roller | |
| Roller | |
| Heavy Roller | |

Tabela broni kupowanych przez: **Spoiler** i **Cyborg**

| bronie ofensywne | bronie defensywne |
| --- | --- |
| Baby Nuke | Battery |
| Nuke | Strong Parachute |
| Death's Head | Mag Deflector |
| Hot Napalm | Heavy Shield |
| | Force Shield |
| | Bouncy Castle |
